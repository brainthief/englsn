# 7. Nežymimojo artikelio *a, an* reikšmės

## A. Pagrindinė reikšmė
1. Nežymimasis artiklis paprastai nurodo tik daikto (gyvūno, asmens, reiškinio) pavadinimą, priskirdamas jį kuriai nors daiktų klasei.

- *I gave her a book.* – Aš daviau jai knygą (t. y. daiktą, kuris vadinasi knyga).  
- *I have a brother.* – Aš turiu brolį (t. y. žmogų, kuris man yra brolis).  
- *You are a teacher.* – Jūs – mokytojas (t. y. priklausote klasei žmonių, kurie yra mokytojai).  

2. Lietuvių kalboje nežymimasis artiklis dažnai neverčiamas, bet kartais jo reikšmė artima įvardžiams **bet koks, bet kuris, koks nors, kuris nors, vienas**.

- *Give me a pencil.* – Duok man (kokį nors) pieštuką.  
- *It is not easy for a woman to refuse a gift.* – Nelengva (bet kuriai) moteriai atsisakyti (bet kokios) dovanos.  
- *Once a gypsy told me I’m going to live to be a hundred.* – Kartą viena čigonė man sakė, kad aš gyvensiu iki šimto metų.  

---

## B. Nežymimasis artiklis kaip „kažkoks“
Nežymimasis artiklis taip pat vartojamas su daiktavardžiais, žyminčiais pirmą kartą pokalbyje minimą daiktą, apie kurį dar nieko nežinome. Tokiu atveju jis artimas lietuvių kalbos įvardžiui **kažkoks, kažkokia**.

- *A girl came into the room.* – Į kambarį įėjo (kažkokia) mergaitė.  
- *In the distance I saw a man who was coming down the hill.* – Tolumoje pamačiau (kažkokį) žmogų, besileidžiantį nuo kalvos.  

---

## C. Nežymimasis artiklis kaip „vienas“
Kartais nežymimojo artikelio reikšmė artima skaitvardžiui **vienas**, ypač kai jis vartojamas su žodžiais, reiškiančiais laiką, atstumą, svorio matą ar skaičius: **hundred, thousand, million**.

- *I’ll be back in a minute.* – Aš grįšiu po (vienos) minutės.  
- *We have English lessons twice a week.* – Mes turime anglų kalbos pamokas du kartus per savaitę.  
- *The sweets cost two dollars a pound.* – Saldainiai kainuoja du dolerius už (vieną) svarą.  
- *There were about a thousand demonstrators there.* – Ten buvo apie (vieną) tūkstantį demonstrantų.  
