# 8. Žymimojo artikelio *the* reikšmės

Žymimasis artiklis *the* nurodo tam tikrą konkretų daiktą ar reiškinį, išskirdamas jį iš panašių daiktų ar reiškinių klasės. Pokalbio dalyviams aišku, apie kurį daiktą ar reiškinį kalbama.  

---

## A. Kada vartojamas žymimasis artiklis?

### 1. Kai daiktavardis žymi daiktą, kuris jau buvo paminėtas pokalbyje
- *His car struck a tree; you can still see the mark on the tree.*  
  – Jo mašina atsitrenkė į medį; dar galima matyti žymę ant to medžio.  

- *Here is a glass, some water and three coins. Watch! I pour the water into the glass, then drop the coins one by one into the water.*  
  – Štai stiklinė, vanduo ir trys monetos. Žiūrėkit! Įpilu vandenį į stiklinę, tada po vieną metu monetas į vandenį.  

---

### 2. Kai daiktavardis turi pažyminį, kuris jį išskiria iš panašių daiktų klasės
- *Here is the book I bought yesterday.* – Štai knyga, kurią aš vakar nusipirkau.  
- *Who is the woman your father is talking to?* – Kas toji moteris, su kuria kalbasi tavo tėvas?  
- *Look at the man by the window.* – Pažiūrėk į vyrą prie lango.  

---

### 3. Kai iš situacijos aišku, apie kurį daiktą kalbama
- *She turned and went back into the kitchen.* – Ji pasisuko ir grįžo į virtuvę.  
- *Mr. Smith is in the garden watering the flowers.* – Misteris Smitas sode laisto gėles.  
- *I’ll meet you at the post office or the bank.* – Susitiksime pašte arba banke.  

---

## B. Vertimas į lietuvių kalbą

1. Žymimasis artiklis dažniausiai nėra verčiamas, tačiau jo reikšmė artima rodomajam įvardžiui **tas/ta**.  
   - *This is the house where I was born.* – Štai (tas) namas, kuriame aš gimiau.  

2. Kai daiktavardis su žymimuoju artikliu turi pažyminį, išreikštą būdvardžiu, lietuvių kalboje jis gali būti verčiamas **įvardžiuotiniu būdvardžiu**.  
   - *Where is the blue pencil?* – Kur mėlynasis pieštukas?  
   - *We like the new teacher of mathematics very much.* – Mums labai patinka naujasis matematikos mokytojas.  
